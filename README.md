Stworzyłem ten krótki poradnik, żeby ułatwić uzyskanie pozwolenia radiowego osobom, które dopiero zaczynają interesować się krótkofalarstwem. 

Często korzystam z darmowych materiałów zrobionych przez innych po godzinach. Ta strona to jedna z moich prób "spłacenia długu" społeczności chcącej dzielić się wiedzą.

## Dwa słowa wstępu

Nie jestem ekspertem. Jestem początkującym krótkofalowcem. Egzamin zdałem niecały rok przed utworzeniem tej strony. Istnieje realne prawdopodobnieństwo, że coś gdzieś przekręciłem/źle wytłumaczyłem/wprowadziłem w błąd. 
Jeśli znalazłeś miejsce do poprawy - [otwórz pull request](https://github.com/SP5EXT/egzamin-kf-poradnik) lub napisz do mnie na adres e-mail `hello (at) sp5ext (kropka) pl`. Postaram się dodać poprawki.

Dostępne do pobrania pliki PDF nie są mojego autorstwa - autorzy wymienieni są w owych plikach. Jeśli jesteś autorem któregoś pliku i życzysz sobie jego usunięcia - daj mi znać.


### Ile czasu potrzebuję na naukę?
Egzamin jest dosyć prosty, chociaż nie trywialny i trzeba będzie poświęcić trochę czasu na naukę. W zależności od Twojego obecnego ogarnięcia w temacie techniki/elektroniki będziesz potrzebował łącznie 5-15 godzin. 


## Nauka

### 1. Zapisz się na egzamin
> Zasoby
> 
> [Zapisy na egzaminy](https://egzaminy.uke.gov.pl/pl)
> 
> [Informacje ogólne o świadectwach, opłatach](https://bip.uke.gov.pl/swiadectwa-operatora-urzadzen-radiowych-tresci/swiadectwa-amatorskie,3.html)

Serio, to jest pierwszy krok. Wolne miejsca szybko znikają, a zbliżający się termin egzaminu zmotywuje Cię do nauki. Wystarczy usiąść do materiałów 1-2 tygodnie przed wyznaczoną datą, poświęcając na przyswajanie wiedzy 30-60 minut dziennie. Uczenie się w pierwszym kroku, a dopiero potem zapisywanie na egzamin nie ma większego sensu.

### 2. Podstawy hobby radiowego

> Zasoby
> 
> [Krakowski Kurs Krótkofalarski](https://www.youtube.com/watch?v=Wo2Zof96vjM&list=PLziQLnE44RtWN2jaay-1BDeQ0eAkkuuJi)
> 
> [Radio FAQ](./files/radio_faq1.pdf)


Zaczynamy od [nagrań krakowskiego kursu krótkofalarskiego](https://www.youtube.com/watch?v=Wo2Zof96vjM&list=PLziQLnE44RtWN2jaay-1BDeQ0eAkkuuJi).

Kurs jest długi i oglądanie wszystkich odcinków dla osoby która jest "zielona" może być dużym wyzwaniem, może wręcz zniechęcać.
Dlatego moja rada - **zmuś się i obejrzyj pierwsze dwie części** ([Odcinek 0](https://www.youtube.com/watch?v=Wo2Zof96vjM), [Odcinek 1](https://www.youtube.com/watch?v=g3wyVkh-x3Q)).

Przejrzyj też [Radio FAQ](./files/radio_faq1.pdf).
Resztę odcinków obejrzyj w miarę chęci.

Przedstawiona w filmach wiedza z początku może wydać Ci się trudna do przyswojenia, wręcz abstrakcyjna. Nie przejmuj się, wszystko z czasem ułoży się w głowie. Jest to kurs robiony amatorsko i prowadzący mieszają czasami proste, podstawowe zagadnienia z tymi złożonymi.

Mimo tych niedogodności zawsze będę kibicował autorom kursu - poświęcili swój prywatny czas żeby przekazać ogrom wiedzy za darmo 👍


### 3. Testy

> Zasoby
> 
> [Testy SP6DLV](https://test.sp6dlv.pl/)
> 
> [egzaminkf.pl - źródło pomocnicze](http://www.egzaminkf.pl/home.php)
> 
> [Schematy blokowe - ściąga](./files/schematyblokowe-ver2.pdf)
> 
> [Bandplan, literowanie, kody Q](./files/literowanie_bandplan.pdf)


Kolejnym krokiem jest mielenie testów. Jako osoba przechodząca kiedyś egzamin na patent strzelecki, posłużę się porównaniem - baza pytań do egzaminu KF jest mniejsza, prostsza, a przede wszystkim jawna.
Nie oznacza to jednak, że jest ona niezmienna. Dla świętego spokoju przejrzyj aktualną listę kilka dni przed egzaminem.

Część testowa egzaminu zawiera 20 pytań podzielonych na 4 sekcje. Aby zdać egzamin wystarczy odpowiedzieć poprawnie na 3 z 5 pytań w każdej z nich (czyli łącznie na 60% pytań).

**Jak to opanować:**

- Rozwiązuj te testy codziennie przez kilka dni aż średni wynik będzie oscylował w okolicach minimum 90%. 
- Platforma SP6DLV umożliwia oznaczanie trudnych pytań i wałkowanie ich do upadłego. Korzystaj z tej funkcji.
- Do nauki schematów blokowych i częstotliwości użyj dedykowanych materiałów. Każdy znajduje sobie klucz wg którego zapamiętuje tego typu wiedzę.
- Czas egzaminu to 20 minut, ale dobrze przygotowana osoba odpowiada na wszystkie pytania w 2 minuty.


### 4. Część ustna egzaminu - literowanie i kody Q
> Zasoby
> 
> [Radio FAQ](./files/radio_faq1.pdf)
> 
> [Bandplan, literowanie, kody Q](./files/literowanie_bandplan.pdf)
> 
> [Przykładowa symulowana łączność](https://www.youtube.com/watch?v=YrdKml_QX48)

Po zaliczeniu części pisemnej i sprawdzeniu wyników, jesteśmy zaproszeni na krótki (3-5 minut) egzamin ustny na osobności.

Na początku egzaminu losujemy zestaw pytań. W ramach wszystkich zestawów podczas mojej sesji trzeba było:

- przeliterować dwa znaki. Jeden po polsku, drugi po angielsku
- rozszyfrować znaczenie podanego kodu Q
- odgadnąć jakim kodem Q można określić podaną wiadomość
- przeprowadzić symulację łączności*

**Literowanie**

Tutaj na wstępie mała uwaga mająca wpływ na przebieg egzaminu. O ile przy literowaniu po polsku panuje dowolność, o tyle podczas literowania po angielsku trzeba się ściśle trzymać schematu. 
Zarówno w sieci jak i w eterze spotkasz się z tym, że dla litery T niektórzy literują "Tomasz" lub "Tadeusz", a dla X "Ksawery" lub "Ksantypa".

**Jak się nauczyć -**napisz dwa-trzy losowe zdania i staraj się je przeliterować w obu alfabetach. Jeśli wybitnie nie idzie (mi nie szło), to literuj na początku na piśmie. Pisanie angażuje więcej neuronów i ułatwia zapamiętywanie.

Alternatywnym sposobem nauki jest literowanie tablic rejestracyjnych mijanych pojazdów.

**Kody Q**

Kody służą przyśpieszeniu i ułatwieniu komunikacji. Niestety, tu nie ma że boli. Są kody, które są stosowane bardzo często (QSO, QTH, QSY), jak i te bardzo rzadkie. Rzucając okiem na zestawy dostępne podczas mojego egzaminu miałem wrażenie, że komisja wybrała raczej te popularniejsze pozycje, ale nie mogę tego zagwarantować.

**Jak się nauczyć -** w większości kodów Q nie ma zbyt wiele logiki i schematów. Na początku o tym nie wiedziałem i próbowałem te schematy znaleźć, rozpisując je w zeszycie i kreśląc połączenia, porównania. Myślę, że to mi najbardziej pomogło w nauce :) 


**Symulacja łączności**

Niektórzy egzaminatorzy to uskuteczniają, niektórzy nie. Oczywistym jest to, że oficjalnie osobie bez pozwolenia nie wolno nawiązywać łączności, stąd wymaganie tej umiejętności na egzaminie jest sztuczne.

Na szczęście ten nieco żenujący spektakl trwa krótko - schemat znajdziesz w dołączonym FAQ w PDF na piątej stronie. 

Możesz też spojrzeć na [kalendarz zawodów KF](https://sp9cxn.pzk.pl/kalendarz.html) i posłuchać transmisji uczestników. Nie potrzebujesz do tego radia. Transmisji możesz słuchać przez [WebSDR](http://sierraecho.pl/websdr-wykaz-serwerow-w-polsce/).


## Podsumowanie

Jeśli tak jak ja kiedyś nigdy nie marzyłeś o tym hobby, ale jakimś cudem w Twoim domu znalazł się Baofeng i uznałeś, że trzeba się nauczyć go używać, to jest duża szansa, że pierwsze zderzenie z światem krótkofalarskim będzie dla Ciebie podobne do zderzenia ze ścianą ;)

Z perspektywy czasu, mimo że nie jest to moje główne hobby, uważam że warto było się odrobinę przymusić, nauczyć i zdać. W pewnym momencie wiedza zaczyna wchodzić całkiem łatwo, a miło czasami móc wieczorem odpalić nawet najtańsze radio i coś sobie posłuchać lub nadać. Jeszcze milej jest wiedzieć, jak go poprawnie użyć.

Powodzenia!

### Podziękowania

Podziękowania dla kolegi SQ9NOX za recenzję i kilka uwag, pomysłów.


### Przydatne linki

Niektóre linki powtarzają się w sekcjach wyżej dla Twojej wygody (mam nadzieję ;) ).

**Wybrane filmy**

[KF Kontra złośliwe trolle (ten film zainspirował mnie do wzięcia się za to hobby)](https://www.youtube.com/watch?v=SP-UN8r7WGQ)

[Opis egzaminu KF w wykonaniu Sierra Echo](https://www.youtube.com/watch?v=biO8y8Z5o8E)

[Portal SQ9JDO - kopalnia wiedzy](http://sq9jdo.com.pl/indeks.html)

### Społeczności, YT, Inne

[Przemienniki.net](https://przemienniki.net/)

[Mapa nadajników komercyjnych](https://nadajniki.yasiu.pl/)

[Zapisy na egzaminy](https://egzaminy.uke.gov.pl/pl)

[Informacje ogólne o świadectwach, opłatach](https://bip.uke.gov.pl/swiadectwa-operatora-urzadzen-radiowych-tresci/swiadectwa-amatorskie,3.html)

[Grupa krótkofalarska na Facebooku](https://www.facebook.com/groups/168674173954605)

[Społeczność krótkofalarska na Discord](https://discord.gg/krotkofalarstwo-958356886896386088)

[Kanał Sierra Echo na YouTube - dużo praktycznej wiedzy, częste live'y](https://www.youtube.com/c/SierraEcho)

[Lista serwerów WebSDR w Polsce](http://sierraecho.pl/websdr-wykaz-serwerow-w-polsce/)

[Kalendarz zawodów KF](https://sp9cxn.pzk.pl/kalendarz.html)

